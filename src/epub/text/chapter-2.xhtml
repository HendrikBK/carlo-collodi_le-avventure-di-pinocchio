<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/, se: https://standardebooks.org/vocab/1.0" xml:lang="en-US">
	<head>
		<title>II</title>
		<link href="../css/core.css" rel="stylesheet" type="text/css"/>
		<link href="../css/local.css" rel="stylesheet" type="text/css"/>
	</head>
	<body epub:type="bodymatter z3998:fiction">
		<section id="chapter-2" epub:type="chapter">
			<h2 id="capII">II. <span class="smaller">Maestro Ciliegia regala il pezzo di legno al suo amico Geppetto, il quale lo prende per fabbricarsi un burattino maraviglioso, che sappia ballare, tirar di scherma e fare i salti mortali.</span></h2>
			<p>In quel punto fu bussato alla porta.</p>
			<p>—Passate pure, —disse il falegname, senza aver la forza di rizzarsi in piedi.</p>
			<p>Allora entrò in bottega un vecchietto tutto arzillo, il quale aveva nome Geppetto; ma i ragazzi del vicinato, quando lo volevano far montare su tutte le furie, lo chiamavano col soprannome di Polendina, a motivo della sua parrucca gialla, che somigliava moltissimo alla polendina di granturco.</p>
			<p>Geppetto era bizzosissimo. Guai a chiamarlo Polendina! Diventava subito una bestia, e non c'era più verso di tenerlo.</p>
			<p>—Buon giorno, mastr'Antonio, —disse Geppetto. —Che cosa fate costì per terra?</p>
			<p>—Insegno l'abbaco alle formicole.</p>
			<p>—Buon pro vi faccia.</p>
			<p>—Chi vi ha portato da me, compar Geppetto?</p>
			<p>—Le gambe. Sappiate, mastr'Antonio, che son venuto da voi, per chiedervi un favore.</p>
			<p>—Eccomi qui, pronto a servirvi, —replicò il falegname rizzandosi su i ginocchi.</p>
			<p>—Stamani m'è piovuta nel cervello un'idea.</p>
			<p>—Sentiamola.</p>
			<p>—Ho pensato di fabbricarmi da me un bel burattino di legno: ma un burattino maraviglioso, che sappia ballare, tirar di scherma e fare i salti mortali. Con questo burattino voglio girare il mondo, per buscarmi un tozzo di pane e un bicchier di vino: che ve ne pare?</p>
			<p>—Bravo Polendina! —gridò la solita vocina, che non si capiva di dove uscisse.</p>
			<p>
				
			</p>
			<p>A sentirsi chiamar Polendina, compar Geppetto diventò rosso come un peperone dalla bizza, e voltandosi verso il falegname, gli disse imbestialito:</p>
			<p>—Perchè mi offendete?</p>
			<p>—Chi vi offende?</p>
			<p>—Mi avete detto Polendina!</p>
			<p>—Non sono stato io.</p>
			<p>—Sta' un po' a vedere che sarò stato io! Io dico che siete stato voi.</p>
			<p>—No!</p>
			<p>—Sì!</p>
			<p>—No!</p>
			<p>—Sì! —</p>
			<p>E riscaldandosi sempre più, vennero dalle parole ai fatti, e acciuffatisi fra di loro, si graffiarono, si morsero e si sbertucciarono.</p>
			<p>Finito il combattimento, mastr'Antonio si trovò fra le mani la parrucca gialla di Geppetto, e Geppetto si accòrse di avere in bocca la parrucca brizzolata del falegname.</p>
			<p>—Rendimi la mia parrucca! —gridò mastr'Antonio.</p>
			<p>—E tu rendimi la mia, e rifacciamo la pace. —</p>
			<p>I due vecchietti, dopo aver ripreso ognuno di loro la propria parrucca, si strinsero la mano e giurarono di rimanere buoni amici per tutta la vita.</p>
			<p>—Dunque, compar Geppetto, —disse il falegname in segno di pace fatta —qual è il piacere che volete da me?</p>
			<p>—Vorrei un po' di legno per fabbricare il mio burattino; me lo date? —</p>
			<p>Mastr'Antonio, tutto contento, andò subito a prendere sul banco quel pezzo del legno che era stato cagione a lui di tante paure. Ma quando fu lì per consegnarlo all'amico, il pezzo di legno dette uno scossone, e sgusciandogli violentemente dalle mani, andò a battere con forza negli stinchi impresciuttiti del povero Geppetto.</p>
			<p>—Ah! gli è con questo bel garbo, mastr'Antonio, che voi regalate la vostra roba? M'avete quasi azzoppito!...</p>
			<p>—Vi giuro che non sono stato io!</p>
			<p>—Allora sarò stato io!...</p>
			<p>—La colpa è tutta di questo legno…</p>
			<p>—Lo so che è del legno: ma siete voi che me l'avete tirato nelle gambe!</p>
			<p>—Io non ve l'ho tirato!</p>
			<p>—Bugiardo!</p>
			<p>—Geppetto, non mi offendete: se no vi chiamo Polendina!...</p>
			<p>—Asino!</p>
			<p>—Polendina!</p>
			<p>—Somaro!</p>
			<p>—Polendina!</p>
			<p>
				
			</p>
			<p>—Brutto scimmiotto!</p>
			<p>—Polendina! —</p>
			<p>A sentirsi chiamar Polendina per la terza volta, Geppetto perse il lume degli occhi, si avventò sul falegname e lì se ne dettero un sacco e una sporta.</p>
			<p>A battaglia finita, mastr'Antonio si trovò due graffi di più sul naso, e quell'altro due bottoni di meno al giubbetto. Pareggiati in questo modo i loro conti, si strinsero la mano e giurarono di rimanere buoni amici per tutta la vita.</p>
			<p>Intanto Geppetto prese con sè il suo bravo pezzo di legno, e ringraziato mastr'Antonio, se ne tornò zoppicando a casa.</p>
			<p>
				
			</p>
		</section>
	</body>
</html>
